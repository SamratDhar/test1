এডিনবরা দুর্গোৎসব 
দুর্গাপুজোর ইতিহাস সুপ্রাচীন। বাংলায় ষোড়শ শতকের গোরায়ে দিনাজপুর, মালদার জমিদারদের শুরু করা পুজো জমিদারী আধিপত্যতেই সীমাবদ্ধ ছিল প্রায় ৩০০ বছর। ১৭৯০ তে হুগলীর  গুপ্তিপাড়ার বারো বন্ধুর 'বারো ইয়ারি ' থেকেই শুরু 'বারোয়াড়ী' দুর্গাপুজো। আর বিংশ শতাব্দীর শুরুতেই উত্তর কলকাতার বাগবাজার, সিমলা অঞ্চলে যাত্রা শুরু সর্বজনীন দুর্গাপুজোর। বাংলার বাইরে ভারতবর্ষে প্রথম দুর্গাপুজোও  প্রায় ১০০ বছর  পুরোনো, দিল্লিতে, বলা বাহুল্য ভারতের অন্যান্য প্রদেশে দুর্গাপুজো ছড়িয়ে পড়তে সময় বিশেষ লাগেনি। বিদেশে দুর্গোৎসবের বয়স ও নেহাত কম নয়, ষাটের দশকের প্রথমার্ধে লন্ডনে অনুষ্ঠিত হয় প্রথম 'বিদেশী' দুর্গাপুজো। ক্রমশ ব্যাপ্তি বাকী পাঁচ মহাদেশেও, বংলা বাদে সারা বিশ্বে দুর্গোৎসবের সংখ্যা প্রায় সহস্রাধিক। ব্রিটেনে দুর্গাপুজো বেশ পুরোনো ও পরিচিত হলেও, স্কটল্যান্ডে দুর্গাপুজো তুলনামূলক ভাবে নবীন।গ্লাসগো শহরের দুর্গাপুজো স্কটল্যান্ডের প্রথম দুর্গাপুজো। স্কটল্যান্ডের রাজধানী এডিনবরা তে প্রথম দুর্গাপুজো অনুষ্ঠিত হয় ২০১৪ এ। এ বছর এডিনবরা দুর্গোৎসবের চতুর্থ বর্ষপূর্তি।  
